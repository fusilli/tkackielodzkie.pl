---
layout: base
title: piotrkowskie
---
W XX wieku zasięg etnograficzny tkaniny i stroju piotrkowskiego wyznaczały na północy Tuszyn i Kurowice, na wschodzie rzeka Pilica, zaś na południu i zachodzie miejscowości Głupice, Zawady, Poraj i Ręczno [[5][bibliografia]]. Najszybciej zaginął strój męski. Strój kobiecy przetrwał w nielicznych parafiach (Czarnocin, Wolbórz) do naszych czasów i bywa zakładany przez kobiety na ważniejsze uroczystości kościelne, jednak dziś bardziej przypomina stroje łowickie niż zachowane w muzeach stroje piotrkowskie.

Bliskość ośrodków włókienniczych wpłynęła ujemnie na tradycyjne tkactwo „domowe”. Tkactwo i przędzalnictwo na własny użytek zaczęło ustępować chałupnictwu. W powiecie piotrkowskim chałupnictwem zajmowało się 4,6% mieszkańców, głównie z okolic Bełchatowa (Grocholice), co w skali całego regionu było dużym odsetkiem.  Od przełomu XIX i XX wieku wiejscy tkacze nabywali stary sprzęt z łódzkich i podłódzkich fabryk. Przykładem był powstały w ten sposób zakład włókienniczy w Jarostach działający początkowo w budynku karczmy [[14][bibliografia]].

## Surowce

Tak jak na obszarze całej Polski, surowcem do wyrobu tkanin była przędza lniana, wełniana, z rzadka konopna i bawełniana. Włókna roślinne przetwarzano z myślą o odzieży i tkaninach użytkowych. Wełna była zaś surowcem typowo odzieżowym – czasem tkano na osnowie lnianej i wątku wełnianym, innym razem „wełną na wełnie”. Od połowy XIX wieku w okolicach Piotrkowa zwiększyła się hodowla owiec, co spowodowało przewagę materiałów wełnianych nad lnianymi i konopnymi [[15][bibliografia]].

Tkaniny wełniane i lniano-wełniane przeznaczone były na części odzieży takie jak kaftany, sukmany, wełniaki.

## Sploty i wzory

W tkactwie lnianym i lniano-bawełnianym oprócz podstawowego dwunicielnicowego splotu płóciennego spotykamy charakterystyczny dla piotrkowskiego (ale też dla sąsiedniego regionu rawsko-opoczyńskiego) wzór kostkowy. Nazywane *ząbkami* lub *drabinkami* wzory uzyskiwano dzięki użyciu deski tkackiej lub większej liczby nicielnic. Wzory kostkowe znane są również jako przeplotki. Najczęściej pojawiały się na męskich pasach do sukmany i zapaskach [[5][bibliografia]].

## Kolorystyka

W piotrkowskich wełniakach dominowały najpierw pasy bardzo wąskie, później coraz szersze w kolorze czerwieni, granatu, fioletu, brązu, czerni i żółtym. Najstarsze wełniaki miały czerwone tło, a na nim wąskie paski w brązowych, niebieskich i białych barwach. Z czasem pasy stawały się szersze. 

Tkaniny dekoracyjne użytkowe były znacznie uboższe w swoim wyglądzie. Podstawowym schematem kompozycyjnym w takich tkaninach był asymetryczny układ pasowy podlegający pod względem kolorystyki wpływom łowickim [[16][bibliografia]].

[bibliografia]: /slowniczek-i-bibliografia/#bibliografia